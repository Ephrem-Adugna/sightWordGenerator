
የአራተኛው ሻማ ምሥጢር
ገና ማለዳ ነው። አብነት በቤቷ በር ላይ ቆማ ብሩሁን የበጋ ቀን ትመለከታለች። አየሩ ቀዝቃዛ ቢሆንም አካባቢው ቦግ ብሏል። በሩቅ ለው ትልቅ ፎቅ ይቅርና በመካከሉ ጉብ ያለው የመታሰቢያ ሐውልት እንኳ ጥርት ብሎ ይታያል። የምታበራው ፀሐይ ብርማ ብርሃኗን ደሬት ፈንጥቃለች። ከምታየው ባሻገር እናቷ በሳምንት አራት ቀን የምትሠራበት የሃብታሞች መንደር ይገኛል። በከተማው ዳርቻ የምትኖረው አብነት እናቷ ስለምትሠራበት የውጪ አገር ሰዎች ቤት ብዙ ጊዜ ሰምታለች። አሁንማ ቤቱ ውስጥ የኖረችበት ያህል
ታውቀዋለች። ይልቁንም በዚያ ስለምትኖረው ሴት ልጅ ብዙ አድምጣለች። በየዕለቱ በምን ሰዓት እንደተነሳች፥ ቁርሷን ምን እንደበላችና ምን ዓይነት ቀሚስ እንደለበሰች ይነገራታል። ይህች ልጅ አሻንጉሊትና መጻሕፍት በሞሉበት ቤት ውስጥ እንደምትጫወት ትምህርት ቤት የምታደርሳት ሞግዚት እንዳለቻትም ሰምታለች። ይህን ሁሉ የምትነግራት የልጅቷን ክፍል የምታጸዳው እናቷ ናት። 
ኣብነትም ብትሆን ስለዚያ ቤት መስማት አይሰለቻትም። አብነት በቤቷ ዳቦ ትጋግራለች፥ ቤት ትጠርጋለች፥ ውኃ ትቀዳለች፥ ፍየሎች ታግዳለች፥ ዱቄት ትፈጫለች፥ ልብስ ታጥባለች፥ ልጆቹንም ትጠብቃለች። ሥራ በሌላት ጊዜ ግን በሩ ላይ ቆማ በትልቁ ቤት ስለምትኖረዋ ልጅ ማሰብ ደስ ይላታል።
«አብነት፥» አለች እናትየዋ ረጋ ባለ ድምፅ፥ «ከእኔ ጋር ሄደሽ እርጂኝ ሶፊያ ልጁን ትጠብቅ፤ ቀኑ እሁድ ነው። ብዙ እንግዶች እዚያ ቤት እንደሚመጡ ታውቂያለሽ። ለእኔ የሚተርፈኝ ሳህን አጠባ ነው። ብቻዬን ደግሞ አልችለውም። እያንዳንዳቸው በሦስት
ሳህኖች ከሚበሉ ይልቅ እንደ እኛ ለምን በአንድ ሳህን አይበሉም? አይገባኝም?»
ኣብነት ፈጥና ዘወር አለች። ፊቷ በደስታ ተሞልቷል፤ ዐይኖቿ ያበራሉ። ወደዚያ ቤት እንድትወስዳት እናቷን ደጋግማ ለምናታለች። እርሷ ግን «የለም አይሆንም፤ እዚሁ ልጆቹን መጠበቅ አለብሽ» ነበር የምትላት፤ ዛሬ ግን ሳትጠይቅ ሕልሟ ዕውን ሊሆን ነው። ሮጣ ወደ ባሊው ሄደችና ፊትዋን ታጠበች። ከዚያም ረዥም ጥቁር ፀጉሯን አስተኛችው፤ ለዚህ ዓይነቱ ቀን ጥሩ ቀሚስ ቢኖራት
ትወድ ነበር፤ ግን የላትም።

እናትየዋ ለትንሿ ሶፊያ መመሪያ መስጠት ጀመረች። «..ትንሹ ልጅ መሬት ላይ እንዳይወድቅ፤ ፍየሉ አጥሩን ጥሶ እንዳይወጣ፤ ድመቷ ወተቱን እንዳትጠጣ. » በዚህ ጊዜ ሁሉ አብነት እግሮቿን እያቀያየረች እንደ ዳንሰኛ ወዲያና ወዲህ ትል ነበር።
